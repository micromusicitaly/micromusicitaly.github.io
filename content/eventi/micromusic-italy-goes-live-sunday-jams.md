---
title: "Micromusic Italy goes live! Sunday Jams"
date: 2021-03-06T09:25:00+02:00
author: "ejan"
date_event: 2021-03-07
categories:
  - "eventi"
location: "Online"
tags:
  - "2021"
  - "chiptune"
  - "concerti"
  - "micromusic"
  - "micromusicitaly"
  - "Twitch"
---

A Maggio 2020 Micromusic Italy sbarca live: dopo una trafila iniziata con dirette Instagram e proseguita su YouTube, approda poi su Twitch dove, una volta a settimana -ogni Domenica- la magia va in scena.

Twitch si rivela la soluzione migliore, soprattutto per quanto riguarda la qualità e il sincro dell'audio, che su Instagram tendeva a flippare in eccesso, o per gli strani algoritmi del Social Rosso che ostacolavano incomprensibilmente la pubblicazione delle dirette.

L'avventura delle dirette di Micromusic Italy parte con un obiettivo preciso: non solo includere artisti della scena provenienti da praticamente OVUNQUE –abbiamo avute in cui si susseguono musicisti da Singapore, Stati Uniti e Sudamerica, e non solo!- ma sottolineare la necessità di inclusività totale all'interno dell'ambiente.

Per farlo, con un'attività di PR studiata fin nei minimi dettagli, si è curata la scelta degli artisti di ogni puntata in modo tale da incorporare ogni tipo di soggettività, senza mai rinunciare alla qualità dei nomi scelti. Inclusività e accettazione, termini ormai sulla bocca di tutti ma per nulla scontati, soprattutto in ambito musicale, sono le parole chiave della poetica di 8-b.it Italy.

Le live, ora disponibili interamente sul [canale YouTube](https://www.youtube.com/channel/UCgU7JR5UoeaAyoYSsODvUNQ), sono la fotografia esatta e calzante di un preciso momento e atmosfera: catturano le vibrazioni di una scena che non è mai ferma, si evolve con costanza e in direzioni imprevedibili.

Ciò significa che nelle Sunday Jams di Micromusic Italy è possibile ascoltare e chillare con un set di cumbia elettronica cilena e scatenarsi con della breakbeat violenta un attimo dopo.

Inevitabilmente l'ascoltatore, dal più insider al neofita, percepisce la mutevolezza dello stile e i labili confini che non possono e non vogliono etichettare un genere che genere non è.

Ecco quindi che il cuore pulsante dell'iniziativa viene a galla: far comprendere quanto la "chiptune" non sia solo colonne sonore incalzanti fatte a Game Boy, ma possa trasformarsi e prendere il volo in maniere completamente diverse. Raggiungendo vette incredibili.

Ci sono stati artisti che hanno tenuto banco come veri professionisti unendo Commodore e chitarra ([gWem](https://gwem.bandcamp.com/)). C'è chi ha programmato da zero un software per suonare con chip e schede audio di piattaforme da molti considerate obsolete e morte.

Oltre che per la sua stabilità, Twitch è stato scelto per molti motivi: è conveniente, ormai si è affermato per promuovere questo tipo di contenuti e impostazione stilistica; inoltre permette di integrare funzionalità quali percepire donazioni e meglio pubblicizzare gli artisti selezionati. Prendendo spunto da altri collettivi attivi nel mondo chiptune, *[Daimonchi](https://pixelflood.bandcamp.com/track/daimon-chip-i-can-eat-the-moon)*[*p*](https://pixelflood.bandcamp.com/track/daimon-chip-i-can-eat-the-moon) e [*0R4*,](https://0r4music.bandcamp.com/ &quot;https://0r4music.bandcamp.com/&quot;) autori del format, hanno strutturato un sistema di distribuzione dei profitti che oltre a sostenere i musicisti, per un 50% viene devoluto a organizzazioni differenti ogni volta.

Con il procedere degli episodi il format si è evoluto sperimentando diverse possibilità creative, aggiungendo una chat in tempo reale, commenti e discussioni visibili sulla banda laterale dell'interfaccia. Progettando puntate a tema (come la maratona hip-hop in fase di pianificazione e quella più hardcore/punk con nomi quali *N3R0H4Z3T*, *N3m3s15*, *arottenbit*) in cui vi anticipiamo che ne vedremo delle belle, oppure integrando sempre più visuals e artisti multidisciplinari.

Tra le file del canale sono passati artisti completi dai più svariati *backgrounds*, che hanno portato con sé un tassello della loro cultura, del loro percorso artistico e stilistico permettendoci di entrare in contatto con realtà ai confini del globo nell'arco di poche ore.

Il mondo in una stanza.

Il volto di Micromusic Italy live è in continua evoluzione ed è aperto agli influssi e stimoli esterni, puntando a diventare la versione perfetta di sé stesso.

Se siete curiosi di addentrarvi nei meandri della musica "tirata fuori" dai processori più assurdi, rimanere aggiornati sulle ultime tendenze o semplicemente passare qualche ora di puro godimento audiovisivo non dovete far altro che seguirci ai link qui sotto:

Twitch\_ &lt;https://www.twitch.tv/micromusicitaly&gt;

YT\_ &lt;https://www.youtube.com/channel/UCgU7JR5UoeaAyoYSsODvUNQ&gt;

Ci si vede!

The post [Micromusic Italy goes live! Sunday Jams](https://www.8-b.it/2021/03/micromusic-italy-goes-live-sunday-jams/) first appeared on [8-b.it](https://www.8-b.it).