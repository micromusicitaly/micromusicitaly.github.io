---
author: nostromo
categories:
- eventi
date: "2014-04-28T12:34:56+02:00"
tags:
- attack
- brescia
- micromusic
- night
title: Micromusic Night Attack
---

**AVVISO ALLA POPOLAZIONE**

L'osservatorio astronomico Gemini North di Mauna Kea ha avvistato questa mattina uno sciame di oggetti volanti diretti verso la Terra. La provenienza è ignota, ma è certo che non si tratti di meteore ma di navi guidate da esseri senzienti.  
Data la gravità della situazione, i portavoce dell'ESA, dell'RKA e della CNSA hanno divulgato la notizia nel primo pomeriggio in una conferenza stampa congiunta senza precedenti.

Il portavoce della NASA ha rivelato che l'agenzia americana era al corrente dell'invasione da anni: grazie alle intercettazioni effettuate segretamente dal 2007 ad oggi è stato possibile calcolare con precisione il pattern seguito dagli invasori ed elaborare un'efficace strategia di difesa localizzata.

Le simulazioni della NASA prevedono per il nord Italia una finestra per l'atterraggio nella notte di VENERDÌ 2 MAGGIO fra le ore 22:00 e le ore 02:00 del giorno successivo (GMT+1).

La sera del 2 Maggio si raccomanda dunque alla cittadinanza di:  
– Indossare vestiti sgargianti;  
– Recarsi presso il [Revisionario](https://www.facebook.com/REVISIONARIO) a Brescia, in Contrada del Carmine 10c, entro le ore 22:00;  
– Riprodurre micromusica ad alto volume mediante apparecchiature elettroniche datate (es.: Game Boy, Nintendo Entertainment System, Famicom, Nintendo DS) e generare entropia ascoltandola muovendo il corpo in modo convulso fino all'ora prevista per la fine della finestra temporale.

Tali misure serviranno potenzialmente a scongiurare un possibile atterraggio in Italia.  
Nel caso ciò non bastasse, provate a corrompere gli invasori offrendogli una birra.