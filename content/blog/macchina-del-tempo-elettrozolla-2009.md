---
author: M1CR0M4NC3R
categories:
- Report eventi
date: "2018-03-24T15:25:59+02:00"
tags:
- 8bit music
- italia
- Lo-fi
- Micromusic
- News
- "2009"
- elettrozolla
- micromusic
- report
- dj minaccia
title: 'Macchina del tempo: Elettrozolla 2009'
---

Micromancer alla tastiera!  
Bentornati sulle pagine virtuali di questo micro-sito. Oggi mi accingo a presentarvi un vero e proprio esperimento, nonché una perla rara.  
Quello che state per leggere non è un normale live report, ma un vero e proprio racconto onirico di un microartista che molti anni fa si è trovato in un bell'evento che mi ricorda a grandi linee la [Microcon](http://www.8-b.it/2018/02/microcon-after-party/) appena svoltasi, anche se in contesti diversi. Non vi dico altro e vi lascio alla lettura del racconto di DJ Minaccia!

*—  
Per diversi anni si è svolto questo evento chiamato Elettrozolla, in un campo in un punto imprecisato (nel senso che non me lo ricordo) nella campagna intorno a Falconara. Era organizzato dal Signor Nerto, agitatore degli eventi in zona e fondatore dell'ancora vivo portale &lt;http://ner.to&gt; .*  
*Leggenda narra, o almeno a me è arrivata così in forma orale tramite terzi, che l'evento si svolgeva in base al tipo di coltura fatta nel campo. Quell'anno è stato dopo la mietitura del grano. Un campo enorme con vari palchi e zone allestiti tramite le balle di fieno. Ricordo che un palco era tutto per noi micromusicisti, non ricordo esattamente le dinamiche ma ricordo giri di telefonate e messaggi con Tonylight e Rocktone Rebel finché ci siamo ritrovati tutti davanti a questo palco fatto di balle di fieno apparecchiato di tutti i nostri aggeggi elettronici con un numero spropositato di Game Boy, Commodore e computer vari tutti collegati a dei mixer collegati in cascata tra di loro. Durante l'allestimento del palco c'è stato un dibattito su come posizionare le casse e non ricordo se Microman o Buskerdroid ha posizionato un paio di casse per terra per ottenere un po' più di bassi, e ricordo l'euforia generale per quell'escamotage. Io avevo prelevato Rocktone Rebel in stazione, l'avevo accompagnato e poi ospitato a casa mia.*

*Ricordo che non mi sono mosso da quel palco, senza guardare gli eventi e i concerti negli altri palchi per via dell'euforia e della curiosità di seguire tutti quelli che suonavano micromusic. Quella serata, in un altro palco, avrebbe suonato anche Winston MacNamana, progetto di uno degli Yuppie Flu, e mi ricordo che ero curiosissimo di vedermelo perché si, gli Yuppie Flu mi piacevano un sacco. Mi sono ricordato che suonava solo mentre ero in macchina per tornare a casa in piena notte. Ore e ore di suoni 8 bit per i generi più disparati. Eravamo, se me li ricordo tutti: io (**Dj Minaccia**), **Rocktone Rebel** da Genova, **Tonylight**, **Popper** (o Pop\_X), **A Rotten Bit** da Milano, **Mat64**, **Pira666** (in realtà ho un vuoto e non ricordo se ci fosse davvero), **Buskerdroid**, **Microman**, **SecretLab**, **Flavio**, **Micropupazzo** da Roma, **J8Bit** che era l'unica donna a suonare. Sicuramente qualcun'altro che ora mi sfugge. Ricordo le risate e gente che balla e che si diverte, casse dritte, onde quadre a non finire. Ricordo pochi dettagli, ricordo Mat64 steso su un materasso insieme a Rocktone Rebel mentre mi prendono in giro per la mia pessima performance volutamente ironica, ricordo Popper e l'esaltazione, io che mi avvicino a Tonylight che gli dico* "ha vinto lui" *e lui che mi risponde* "l'ho scoperto io" *nel mezzo del polverone di terra che alzava la gente che ballava.*  
*Ricordo la performance di Micropupazzo e mentre suona mi avvicino e scopro che ha semplicemente mandato play in un lettore CD e sta facendo suonare una calcolatrice, al che**mi avvicino e gli dico* "ma stai facendo finta!!!" *e lui* "shh, non dire niente a nessuno"*. Il duetto di J8bit e Flavio in piedi sulle balle. Nel complesso me lo ricordo come un "raduno della scena", suonavamo tra di noi e per noi, poi sì c'era anche altra gente incuriosita a guardarci che ballava e beveva birra. Una felicità diffusa tra i suonatori che non si trova sempre nei festival.*

*E poi, piano piano è arrivata l'alba, io credo di essermi addormentato da qualche parte per un po', mi ricordo il cielo che man mano si faceva sempre più chiaro, io e Rocktone Rebel**che torniamo a casa salutando tutti. Nel frattempo la voce di quella enorme serata si era sparsa anche tra le forze dell'ordine che bloccavano tutte le macchine in uscita dall'unica stradina e fermavano con i cani antidroga. Il carabiniere di turno ci fermò e ci fece aprire uno zainetto che avevo nel bagagliaio in cui però erano contenuti solo un computer e dei Game Boy. Il carabiniere, alla vista dei Game Boy, ci disse* "dai, potete andare"*. Arrivammo a casa mia verso le 7 del mattino, controllammo su Internet i treni per Genova e l'unico utile partiva alle 9:30 del mattino, che**a saperlo prima ci saremo evitati la sbobba del ritorno a casa e del dormire nemmeno due ore per risvegliarci subito. In quei casi fa meno male non dormire per niente.*

*Esiste un breve documento video di quella serata epica*  
*&lt;https://www.youtube.com/watch?v=opDfu34gc84&gt;  
—*  
Aggiungo che esiste ancora il sito con tutte le informazioni ufficiali dell'evento, con programma e locandina ufficiale del 2009!  
&lt;http://www.eventiesagre.it/Eventi_Musicali/21025863_Elettrozolla+0009.html&gt;

Qui invece trovate DJ Minaccia  
&lt;https://www.facebook.com/DjMinaccia/&gt;

Se vi è piaciuto il racconto e vi ha fatto tornare in mente degli eventi particolari a cui avete partecipato e volete raccontarceli facendoci tornare indietro nel tempo assieme a voi, non esitate a contattarci attraverso la nostra pagina FB  
&lt;https://www.facebook.com/8bitaly/&gt;

In coda vi lascio alcune foto rappresentative di quell'Elettrozolla!

![](http://www.8-b.it/wp-content/uploads/2018/03/elettrozollaPhotos.png)