---
author: M1CR0M4NC3R
date: "2018-01-31T21:56:12+02:00"
tags:
- italia
- Lo-fi
- Micromusic
- News
- Videogame
- bergamo
- club
- micromusic
- microparty
- retroedicola videoludica
title: Piccoli Microparty per un piccolo Club
---

Ciao a tutti, il vostro Micromante di tanto in tanto si fa risentire!

Innanzitutto voglio ringraziare pubblicamente i nuovi membri del team editoriale, che stanno scrivendo degli articoli davvero interessanti (anche in questo momento, ma voi li vedrete fra un po'!) e stanno dando nuova vita a questo sito che riteniamo importante per la scena della micromusic italiana e anche per tutto quello che riguarda la cultura a bassa definizione, di cui fanno parte molti artisti che man mano cercheremo di farvi conoscere e apprezzare.

Oggi vorrei parlarvi di un piccolo Club che è nato da poco a Bergamo come concretizzazione fisica di un luogo fino a un annetto fa solamente virtuale.  
Sto parlando del Club di Retroedicola Videoludica, ovvero la nuova sede di un progetto nato anni fa per la scansione di riviste d'epoca sui videogiochi e le ha messe a disposizione gratuitamente online (e per il download) sul loro sito.  
Questo piccolo ma caloroso Club è dunque un'enorme emeroteca contenente tantissime riviste classiche del settore, nell'ordine delle migliaia, liberamente consultabili da chiunque avesse la curiosità, l'interesse storico, o più banalmente la nostalgia di tempi passati in cui correva dal giornalaio prima di andare a scuola per prendere l'ultimo numero di Zzap!.

In questo Club vengono organizzati molti eventi interessanti come conferenze, reunion di redazioni ormai sciolte, cineforum a tema videoludico, LAN Party, serate dedicate ai videogiochi musicali, workshop su elettronica ed informatica, serate di retrogame duro e puro ecc.  
Personalmente ho conosciuto Mauro Corbetta, ovvero il "boss del Club" (come mi piace chiamarlo), perché faccio parte di un piccolo gruppo di ragazzi chiamato Retrogaming Bergamo. Organizziamo da ormai più di tre anni serate di retrogame in giro per i locali della bergamasca, armati di proiettore, telone e vari arcade stick in stile sala giochi, e così quando ci siamo resi conto che un Club di questo tipo stava per aprire proprio nella nostra città, è scattata immediatamente la collaborazione. Così attualmente facciamo le nostre serate arcade prevalentemente lì da loro, anche se ormai dovrei dire "da noi", data la fusione quasi totale che c'è stata fra Retrogaming Bergamo e Retroedicola Videoludica.

Ma in questo articolo, come vedete nel titolo, dovrebbe esserci anche della micromusica, ed è così!  
Fra i tanti interessanti eventi prima elencati che vengono organizzati nel Club ci sono anche i concerti musicali, infatti pochi giorni fa abbiamo ospitato Javarnanda e la sua synth wave davvero epocale (mi è piaciuto tantissimo), ma c'è anche un'altra cosuccia che viene organizzata sempre a livello musicale… i MICROPARTY!

Non è servita molta pressione psicologica per convincere il "boss" a farmi contattare alcuni microartisti italiani per farli venire ad esibirsi da noi al Club, e devo ammettere che se anche lo spazio è relativamente ridotto, siamo riusciti in due occasioni a divertirci come si deve.  
Come accennato, attualmente abbiamo organizzato già due Microparty (per chi non avesse idea di cosa io stia parlando, si tratta di concerti di micromusica, quella musichetta fatta con le vecchie console per videogiochi o vecchi computer belli bellissimi). Gli artisti che hanno suonato da noi sono stati *0r4 a.k.a. zeroerrequattro*, *MERU*, *&lt;DIR&gt;RICHTER* e *Starving GOGO*. Insomma siamo orgogliosi di aver portato persone da Milano, Pescara e Cremona a suonare da noi, e non vediamo l'ora di rifarlo!  
Senza una cadenza ben precisa, dipende da molti fattori, organizziamo quindi questi eventi micro, e tra non molto mi metterò in moto per il terzo Microparty, vi terrò aggiornati.

Concludendo, è giunto il momento della tempesta di link esterni:  
Se volete passare al Club a farvi qualche partita su una console d'epoca o leggervi qualche rivista/fumetto/libro di informatica, allora fate un giro sul calendario del [Club Retroedicola Videoludica](http://www.retroedicola.it/index.php?pid=eventi).  
Se siete interessati al retrogame e agli eventi che organizziamo nel suddetto Club, e siete della zona di Bergamo (o anche se non lo siete), potete iscrivervi al gruppo Facebook [Retrogaming Bergamo](https://www.facebook.com/groups/retrogamingbergamo/).  
Se volete spulciare fra migliaia di riviste scansionate, e passarvi qualche oretta nell'interesse storico/nostalgico, allora date un occhio al sito di [Retroedicola Videoludica](http://www.retroedicola.it/).  
Per finire, se volete sentirvi quei due Microparty di cui prima vi ho scritto:  
Microparty #1 al Club: [0r4](https://www.youtube.com/watch?v=5P1D0WpeI1Y) e [MERU](https://www.youtube.com/watch?v=baeV1YKdh6o).  
Microparty #2 al Club: [&lt;DIR&gt;RICHTER e Starving GOGO](https://www.youtube.com/watch?v=FRviNiPCcB4).

Ok, ho finito con la link-storm e vi lascio tranquilli, adesso.  
Ci vediamo presto con un nuovo articolo, sempre qui su 8-b.it!

P.S.: tra non molto verrà pubblicato un articolo di presentazione della Microcon che si terrà a Lucca a metà Febbraio, nel frattempo date una sbirciata [qui](https://www.facebook.com/events/185209468880799/), se non sapete ancora cosa sia.

(immagine di copertina: [Overcesium](https://www.facebook.com/overcesium/))