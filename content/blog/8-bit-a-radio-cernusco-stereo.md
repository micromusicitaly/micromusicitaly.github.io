---
author: M1CR0M4NC3R
categories:
- interviste
date: "2018-03-17T11:24:42+02:00"
tags:
- 8bit music
- italia
- Micromusic
- 0r4
- micromancer
- radio cernusco stereo
- Tokyo Apartments
- urban nights
title: 8-b.it a Radio Cernusco Stereo
---

È sempre il vostro Micromante, che vi scrive!  

Venerdì scorso sono stato ospite a **Radio Cernusco Stereo** all'interno del programma **Urban Nights**dedicato alla black music e condotto da Mattia "Jack" Chiarella. Jack mi ha invitato come portavoce del sito 8-b.it e un po' anche della scena micro italiana, di questo sono molto onorato e non so nemmeno se davvero del tutto degno! 

Con me ci sarebbero dovuti essere anche Simone e Simone dei **Tokyo Apartments**, e Bany con il suo progetto **zeroerrequattro**, ma purtroppo il duo lucchese è stato bloccato dalla neve e le autostrade incasinate, così abbiamo effettuato alcune telefonate durante la diretta per fare due parole anche con loro.  

Nelle due orette di trasmissione abbiamo parlato di tantissime cose interessanti, dalla storia della micromusica dalle origini fino ad oggi e degli strumenti che si utilizzano per farla, dagli eventi internazionali fino alla nostra neonata Microcon appena svoltasi proprio a Lucca. Il buon zeroerrequattro presente con me in studio ha anche suonato dal vivo collegando il proprio Game Boy al mixer e sparando nell'etere una sua versione molto particolare di "Blue Rondo à la Turk" di Dave Brubeck, mentre dei Tokyo Apartments (in collegamento telefonico) abbiamo messo in onda due loro reinterpretazioni: "Take Five" sempre di Dave Brubeck e "Spanish Flea" di Herb Alpert. 

Sono state due orette di chiacchierata con aneddoti, informazioni varie, risate e tante belle composizioni di black music tutte riviste in versione micro. Insomma una bella serata che potrete rivivere e riascoltare nella versione appena pubblicata online nel nostro [canale YouTube](https://www.youtube.com/channel/UCgU7JR5UoeaAyoYSsODvUNQ/featured) e proposta qui sotto, buon ascolto!